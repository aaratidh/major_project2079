अलिकति म मेरो आˆनै अनुभवबाट पनि कुरा गर्न चाहन्छु । मैले अहिलेसम्मको मेरो पेशागत जीवनको लगभग पूरै समय त्रिविको इन्जिनियरिङ्ग अध्ययन संस्थानमा इलेक्टि्रकल इन्जिनियरिङ्गको अध्यापकका रूपमा बिताएको छु । बाहृय परीक्षकका रूपमा वा विषय समिति आदिका माध्यमबाट अन्य तीन विश्वविद्यालयका इलेक्टि्रकल इन्जिनियरिङ्ग कार्यक्रमहरूसँग पनि बेलाबखत जोडिएको छु ।

यस क्रममा लिखित परीक्षाका उत्तरपुस्तिका परीक्षण गर्दा वा मौखिक परीक्षा लिंदा ‘ओहम्स ल’ समेत राम्रोसँग नबुझी चौथो वर्षमा पुगेका विद्यार्थी धेरै भेटेकोे छु । सामान्यभन्दा सामान्य सर्किट पनि जोड्न नसक्ने थुप्रै विद्यार्थी देखेको छु, जो एक-दुई महिनापछि नै आˆनो पढाइ सक्दै हुन्छन् । यस्ता विद्यार्थी कुन विश्वविद्यालयमा कति छन् भन्ने कुरातिर अहिले नजाउँ तर यस्ता विद्यार्थी जहाँसुकै पनि हुनु भनेको हाम्रो शिक्षा नीति र शिक्षण विधिमा ठूलैै खोट छ भन्ने कुराको प्रमाण हो ।

पढाइ सक्ने बेलाका विद्यार्थीको त्यो हालत हुनुमा विश्वविद्यालयहरूको मानवीय र भौतिक पूर्वाधारको अपर्याप्तता एउटा कारण हुनसक्ला तर मूल घातक कारणचाहिं हामीले शिक्षालाई अन्धाधुन्द निजीकरण गरेर ‘पैसा तिर्न सक्ने’ले मात्रै पढ्न पाउने जुन परिपाटी विकास गर्दै लगेका छौं त्यही हो । यो परिपाटीले गर्दा पैसा तिर्न सक्ने तर पढ्नै नसक्ने विद्यार्थी विश्वविद्यालयहरूका इन्जिनियरिङ्ग कार्यक्रमहरूमा थुपि्रंदै गएका छन् ।

विश्वविद्यालयहरूका इन्जिनियरिङ्ग कार्यक्रमहरूको नियमित उत्तीर्ण दर अत्यन्त कम छ । पढाइ त चार वर्षमा सकिन्छ तर आफू अनुत्तीर्ण भएका विषय ‘कटाउन’ विद्यार्थीको ठूलो जमात सात-आठ वर्षसम्म परीक्षा हलहरूतिर धाइरहन्छ । आठ वर्षसम्म पनि सबै विषय ‘कटाउन’ नसकेकामध्ये केहीले विश्वविद्यालयहरूले बेला-बेला सञ्चालन गर्ने ‘सुनौलो मौका परीक्षा’का माध्यमबाट पार पाउँछन् र यसमा पनि असफल भएर केही चाहिं ‘पढाइ सकेको तर उत्तीर्ण हुन नसकेको’ तथ्यांकमा सामेल हुन पुग्छन् । यो हामीले गर्व गर्नसक्ने स्थिति हुँदै होइन !

यसले चिकित्सा शिक्षामा जस्तै इन्जिनियरिङ्गमा पनि इन्जिनियरिङ्ग शिक्षा आयोगका रूपमा एउटा नियमनकारी निकाय, एकीकृत राष्ट्रिय प्रवेश परीक्षा र पढाइ सकेपछि मेडिकल काउन्सिलले लिनेजस्तै लाइसेन्स परीक्षा अनिवार्य भइसकेको देखाउँछ ।

यहाँनिर मेरो आशय ती विद्यार्थी निकम्मा नै हुन् भन्ने हुँदै होइन । तीमध्ये धेरैले व्यापार-व्यवसाय आदिमा राम्रै गरेर जिन्दगी बिताइरहेका छन् । हरेक व्यक्तिको क्षमता विशिष्ट हुन्छ । ती विद्यार्थीले १२ कक्षापछि इन्जिनियरिङ्ग नरोजेर अरू कुनै आफूले राम्रो गर्न सक्ने क्षेत्रको अध्ययन रोजेको भए राम्रो हुन्थ्यो, समय र धनको लगानी खेर जाँदैनथ्यो भन्ने मात्र हो ।

नेपालको सामाजिक मनोविज्ञान अस्वाभाविक रूपमा चिकित्सा शिक्षा र इन्जिनियरिङ्गतिर ढल्केको छ । केही समययता व्यवस्थापन विधाका विभिन्न धार र कानूनमा केही आकर्षण बढे पनि समग्र स्थितिमा त्यति ठूलो परिवर्तन आइसकेको छैन । राज्यले पनि त्यही मनोविज्ञानलाई अझ मलजल गर्ने काम मात्रै गरेको छ, विधागत असन्तुलनलाई कम गर्न कुनै पहल गरेको छैन ।

धेरैको आकर्षणका कारण प्राविधिक शिक्षामा सरकारी र निजी क्षेत्रबाट प्रशस्त लगानी पनि भएको छ तर मानविकी जस्ता क्षेत्रलाई दुवैतर्फबाट पूरै बेवास्ता गरिएको छ । मानविकी मात्र होइन, प्रविधिलाई अगाडि लैजाने इञ्जिनका रूपमा लिइने ‘मूल विज्ञान’ को विधा समेत बेवास्तामा परेको छ ।

चिकित्सा शिक्षा र इन्जिनियरिङ्गमा विद्यार्थीको आकर्षण बढी हुनुको कारण यी क्षेत्रमा रोजगारीको अवसर र स्वरोजगार हुनसक्ने सम्भावना बढी हुनु हो । तर देश र समाज यी दुई विधाले मात्र चल्दैनन् । एउटा स्वस्थ र सन्तुलित समाजको निर्माण गर्ने हो भने हामीलाई सबै क्षेत्रमा योग्य र प्रतिस्पर्धी मानवीय पूँजी चाहिन्छ । यसैले उत्कृष्ट विद्यार्थी चिकित्सा शिक्षा र इन्जिनियरिङ्गमा मात्र नभएर व्यवस्थापन, कानुन, राजनीतिशास्त्र, समाजशास्त्र, इतिहास, पुरातत्व, भूगोल आदि सबैतिर छरिनुपर्छ ।

यसका लागि राज्यले सबै क्षेत्रको अध्ययन-अध्यापन-अनुसन्धानलाई रोजगारीसँग जोडेर लैजान सक्नुपर्छ । अब प्राविधिक क्षेत्र मात्र ‘प्राविधिक’ रहेन, अध्ययनको हरेक विधा र पेशागत क्षेत्रसँग प्रविधि जोडिइसकेको छ । राज्यले अलिकति मात्रै गम्भीरता देखाएर योजना बनाउने हो भने कुनै पनि क्षेत्रमा धेरै रोजगारी सृजना हुन सक्छ र विद्यार्थी आˆनो रुचि र क्षमताको क्षेत्र रोज्न प्रेरित हुनेछन् ।

राज्यले शिक्षा क्षेत्रबाट हात झिक्ने बदमासी गर्नुहुँदैन । चिकित्सा वा इन्जिनियरिङ्ग वा कुनै पनि क्षेत्रमा, ‘पढ्न सक्ने’लाई पढाउने जिम्मा सरकारको हो । ‘तिर्न सक्ने’को जिम्मा उनीहरू आफैंले लिन सक्छन् ।

आफूलाई राजनीतिज्ञ र नीतिनिर्माता भनाउन चाहनेहरूले डा. गोविन्द केसीको निन्दा गरेर बस्नुभन्दा यतातिर सोचिदिए राम्रो हुनेथियो ।
